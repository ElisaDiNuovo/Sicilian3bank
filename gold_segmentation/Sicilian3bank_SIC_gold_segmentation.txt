text_id=amarasapi|sent_id=1|«Amara a mia, a stu Zuccu, e a cu' mi cci purtau!», arripitiva 'n sichitanza Nardu.
text_id=amarasapi|sent_id=2|Vutau di botta a manca, i roti zurrijaru nta l'asfartu ghiacciatu e a màchina allatau a menzu â nivi. 
text_id=amarasapi|sent_id=3|Ci sautau u cori di na manera ca sû sintìa ntâ gula.
text_id=amarasapi|sent_id=4|A màchina fu arrivutata dû fetu pizzutu di gumma sbampata, Nardu tussìu e grapìu u finistrinu pi fari tràsiri aria. 
text_id=amarasapi|sent_id=5|Nuḍḍu dî dui sâ fidava a parrari, l'ùnici scrusci èranu i so ciati allintati e u ticchi-tacchi dû muturi ca si stava rifriddannu.
text_id=amarasapi|sent_id=6|Comu potti diri palora, Nardu si firrijau agghiri di Giuvannuzza: a sbinturata stava assittata comu pitrificata.
text_id=amarasapi|sent_id=7|«Zuccarata! Rispùnnimi, ti preju!», ci schigghiava scutulànnula. 
text_id=amarasapi|sent_id=8|«Comu sì?»
text_id=amarasapi|sent_id=9|Duci, Giuvannuzza ci livau i manu dî so spaḍḍi e cî strincìu «Bonu staju, nun t'hâ frasturnari…»
text_id=amarasapi|sent_id=10|«Ma com'avissi a fari, ca cu ḍḍa facci janca cirusa già u tabbutu ti pozzu 'ccuminzari a 'bbirsari!»
text_id=amarasapi|sent_id=11|«Ancora viva hê èssiri su ti staju parrannu, babbu di l'ova!»
text_id=amarasapi|sent_id=12|U taliau drittu nta l'occhi. 
text_id=amarasapi|sent_id=13|Nardu vitti ḍḍi smaraudi puntati a tipu scupetta agghiri dâ so facci e s'abbiau nn'arretu, nun rinisciva a capiri siḍḍu u vuliva ammazzari o u vuliva vasari.
text_id=amarasapi|sent_id=14|Giuvannuzza sfirrau a rìdiri, Nardu a sicutau e si fìciru pigghiari dâ liscìa.
text_id=amarasapi|sent_id=15|«Tû ricordi quannu avivi ancora ḍḍa vispazza 150 ca a ogni scaffa satava a tipu cunigghiu?»
text_id=amarasapi|sent_id=16|«Ca comu no! Quannu a vinnìu u cristianu cchiù cuntenti dû munnu era, stava fitennu ḍḍa cosa.»
text_id=amarasapi|sent_id=17|«Ma su nun tâ vulivi vìnniri mancu 'mmazzatu!» ci schigghiau, e si mìsiru a rìdiri n'autra vota. 
text_id=amarasapi|sent_id=18|Jintra a màchina, astutata e chî finistrina calati, s'aggigghiava, ma ḍḍi risati abbastaru pi quadijalla.
text_id=amarasapi|sent_id=19|«E sempri, quattru simani t'appi a stari di ncoḍḍu pi tâ fari livari, nun mi cridivi ca a màchina megghiu era. Penza suḍḍu ora avìssimu statu supra a ḍḍa vespa: a st'ura tutti dui 'n via quattru nuvèmmiru èramu!»
text_id=amarasapi|sent_id=20|«Veru è», a risata di Nardu si stracanciau, adaciu adaciu, nta un surrisu amaru: a cunzapivulizza ca avìssiru pututu mòriri u tirau sutta peggiu d'un trenu.
text_id=amarasapi|sent_id=21|«T'avissi a 'scutari cchiù assai…»
text_id=amarasapi|sent_id=22|«Già bastanti fa', gioja. Ora nun cci pinzamu cchiù ô passatu, u Zuccu ni sta 'spittannu!», e sbattìu i manu comu a na picciriḍḍa pronta a ricìviri i rijala di Natali.
text_id=amarasapi|sent_id=23|U Zuccu, quasi ca si l'avìa scurdatu. 
text_id=amarasapi|sent_id=24|Picchì una ca pari un catàvaru a prima cosa ca penza è jirisinni ê festi di pajisi, lòggicu.
text_id=amarasapi|sent_id=25|«Ma cci vo' jiri cumminata d'accussì ô Zuccu? A mia pari ca ti giuvassi tanticchieḍḍa d'abbentu.»
text_id=amarasapi|sent_id=26|«Megghiu abbentu di jiri ô Zuccu nun cci nn'è!»
text_id=amarasapi|sent_id=27|«Già mû visti stu film…»
text_id=amarasapi|sent_id=28|«Bonu staju, avà.» 
text_id=amarasapi|sent_id=29|Giuvannuzza ci fici l'occhi duci.
text_id=amarasapi|sent_id=30|Nardu sbuffau. 
text_id=amarasapi|sent_id=31|«Va bonu, su mi dici ca è chissu zoccu ti giuva, allura putimu jiri.»
text_id=amarasapi|sent_id=32|Giuvannuzza ci satau di ncoḍḍu e l'abbrazzau. 
text_id=amarasapi|sent_id=33|«Grazzi», murmurijau.
text_id=amarasapi|sent_id=34|«Mancu l'hâ diri.»
text_id=amarasapi|sent_id=35|Iḍḍu a strincìu comu siḍḍu avissi statu l'ùrtima vota ca a vidiva e a so testa si sbacantau di tutti i pinzera e frastorni.
text_id=amarasapi|sent_id=36|Nardu grapìu u purteḍḍu, scinnìu e si desi na taliata ntunnu. 
text_id=amarasapi|sent_id=37|Na buriata di ventu attassatu mmistìu e u tempu era nivarrusu, ma di nivi nun nni stava cascannu cchiù. 
text_id=amarasapi|sent_id=38|S'accucciau ntô cappottu, si vutau pi cuntrullari a màchina e jittau un suspiru di sullevu. 
text_id=amarasapi|sent_id=39|Di ncostu â manigghia dû purteḍḍu, cc'era na grattateḍḍa leggia e fina fina.
text_id=amarasapi|sent_id=40|«Pi na stricateḍḍa accussì nica pozzu macari chiùdiri n'occhiu, armenu nun mi 'ppizzu a sirata.»
text_id=amarasapi|sent_id=41|Abbonè ca a furtuna l'avìa pigghiatu pû cozzu a sta botta, ca Giuvannuzza nun s'avìa struppijatu e a màchina era, o fussi megghiu diri pariva, ancora sana. 
text_id=amarasapi|sent_id=42|Cci avissi mancatu sulu chista. 
text_id=amarasapi|sent_id=43|Ḍḍa beḍḍa 500 nìguru carbuni si l'avìa accattatu chî sparagni di anni e anni e ci avìa custatu quantu â Girmania, appoi va' a tròvala n'autra màchina!
text_id=amarasapi|sent_id=44|Nardu ajutau a Giuvannuzza a scìnniri e nun fìciru mancu na vintina di passi ca na màchina famigghiari si parchijau davanzi a iḍḍi a l'autra banna dâ strata.
text_id=amarasapi|sent_id=45|«Cucinu Gnazziu!»
text_id=amarasapi|sent_id=46|«Cumpari Nardu», vucijau iḍḍu dû postu di guida. 
text_id=amarasapi|sent_id=47|«Quantu scinnu e ti vegnu a salutu comu u Signuri cumanna!»
text_id=amarasapi|sent_id=48|Currennu, Gnazziu chiudìu a màchina, travirsau e l'abbrazzau forti. 
text_id=amarasapi|sent_id=49|Pariva ca èranu anni ca nun si vìdivanu.
text_id=amarasapi|sent_id=50|«Comu simu, ma frati? A famigghia?», accuminciau iḍḍu, ma, prima ca Nardu ci putissi rispùnniri, si vutau agghiri di Giuvannuzza e si livau a còppula pi rispettu. 
text_id=amarasapi|sent_id=51|«Nun m'âva 'ddunatu dâ Vurpi, sabbinidica macari a vassìa.»
text_id=amarasapi|sent_id=52|«Vassìa? Ma su ni canuscemu di na vita!», u vannijau babbijusa iḍḍa. 
text_id=amarasapi|sent_id=53|«Di ssa manera vecchia mi fa' sèntiri!»
text_id=amarasapi|sent_id=54|«Ti dumannu pirdunu, Giuvannuzza», ci dissi ridennu. 
text_id=amarasapi|sent_id=55|«Allura, comu siti misi? Avìstivu prubblemi cû viaggiu? Ju mâ visti cû signuri pi 'gghicari, si scìḍḍica ca è na maravigghia di sti jorna.»
text_id=amarasapi|sent_id=56|«A nuautri nû veni a dici? Antura na màchina ni vinni di ncoḍḍu e facuntu ca ntappà'umu.» 
text_id=amarasapi|sent_id=57|Nardu suspirau. 
text_id=amarasapi|sent_id=58|«Ancora n'âm'a ripigghiari.»
text_id=amarasapi|sent_id=59|Giuvannuzza ncugnau a iḍḍu e a strincìu forti.
text_id=amarasapi|sent_id=60|«Quantu mi dispiaci… Stu tempu nun cci vuliva, appoi su si cci mèntunu macari chiḍḍi ca a màchina nâ sanu purtari… i risurtati si vìdunu.»
text_id=amarasapi|sent_id=61|«I cristiani cci mòrunu pi sti minchiati», murmurijau Nardu.
text_id=amarasapi|sent_id=62|U leggiu surriseḍḍu ca Gnazziu purtava sempri scumparìu.
text_id=amarasapi|sent_id=63|«Su cc'è quarchi cosa ca pozzu fari pi ti 'jutari», ci appujau a manu supra a spaḍḍa a Nardu, «dimmillu.»
text_id=amarasapi|sent_id=64|«Mâ pozzu fidari, nun ti frasturnari, ma cumpari.» 
text_id=amarasapi|sent_id=65|Nardu nun era troppu cummintu, ma Gnazziu ammuccau. 
text_id=amarasapi|sent_id=66|Nun è ca nun si fidava di Gnazziu, ma nun èranu cosi ca putìvanu arrisòrbiri autri i so sintimenti. 
text_id=amarasapi|sent_id=67|Chisti èranu cosi ca iḍḍu avìa a risòrbiri.
text_id=amarasapi|sent_id=68|«Pi canciari discursu, quann'è ca a nostra beḍḍa cumarca si torna a vidi? A' pinzatu a quarchi canzuna frisca comu sa' fari tu ca putimu pruvari?»
text_id=amarasapi|sent_id=69|«Pi ti diri a virità, nun aju rinisciutu a pinzari a nenti», calau a testa, câ facci nfusca e a taliata vascia. 
text_id=amarasapi|sent_id=70|«Avi un misi sanu ca mi 'mmazzu pi mi mmintari quarchi cosa, pirò nun mi nesci nenti.» 
text_id=amarasapi|sent_id=71|S'assittau ntâ banchina e si purtau i manu ntâ facci, u cappeḍḍu ci cummigghiava l'occhi.
text_id=amarasapi|sent_id=72|«Nenti!»
text_id=amarasapi|sent_id=73|Macari Giuvannuzza s'assittau e l'abbrazzau pi ci dari tanticchia di cunortu.
text_id=amarasapi|sent_id=74|«Nardu, nun hâ èssiri 'ccussì duru cu tia. Su' tempi traficusi pi tutti pari nuautri musicanti, e tu sempri t'a' livatu a vita a travagghiari! Vurpi, tû ricordi di ḍḍa vota ca nun vuliva vèniri â scampagnata pi finiri di scrìviri ḍḍa canzuna?»
text_id=amarasapi|sent_id=75|«Ca certu, aviva na jurnata sana ca nun si ‘lluntava dû chianuforti!»
text_id=amarasapi|sent_id=76|Nardu circau d'ammucciari a risateḍḍa ca ci nisciva dâ vucca, ma nun cci potti.
text_id=amarasapi|sent_id=77|«Ḍḍu jornu mi stà'uvu udiannu…»
text_id=amarasapi|sent_id=78|Gnazziu si calau e ci jisau u cappeḍḍu. 
text_id=amarasapi|sent_id=79|«Ma ḍḍu jornu tu ni rijalasti u nostru successu cchiù granni, Eh Cumpari! I Vampi sunàssiru ancora jintra ô garaggi di Arricu senza 'i tia, senza i ta canzuni. Nziccatillu ntâ testa», ci dissi e ci tuppulijau ntâ frunti. 
text_id=amarasapi|sent_id=80|Nardu surridìu.
text_id=amarasapi|sent_id=81|Siḍḍu I Vampi jìvanu avanzi ci avìvanu a diri grazzi a Nardu, u sapiva. 
text_id=amarasapi|sent_id=82|E sû miritàvanu tuttu paru ḍḍu successu: ognidunu dû quartettu avìa sicutatu u so rolu senza ca mai nuḍḍu s'avìa lamintatu. 
text_id=amarasapi|sent_id=83|Chistu era stranu, ma Nardu cci avissi misu a manu supra ô focu ca, siḍḍu mai avìssiru spuntatu prubblemi, s'avìssiru arrisurbutu senza cunzicutanzi pû gruppu.
text_id=amarasapi|sent_id=84|Gnazziu ciusciau. 
text_id=amarasapi|sent_id=85|«Allura, tû vo' satari u Zuccu avannu o ni damu na 'nnacata?», e ci prujìu a manu a Nardu. 
text_id=amarasapi|sent_id=86|Iḍḍu l'acchiappau e si susìu. 
text_id=amarasapi|sent_id=87|Gnazziu era n'amicu veru, l'ùnicu amicu di quann'era picciriḍḍu ca nun l'avìa ancora abbannunatu.
text_id=amarasapi|sent_id=88|Tutti tri parteru pâ chiazza, quarchi minutu e l'annu di travagghiu avissi finutu ufficiali. 
text_id=amarasapi|sent_id=89|Deci anni prima, avìvanu fattu a stissa strata. 
text_id=amarasapi|sent_id=90|Tannu, jìvanu ancora â scola: tri carusitti spinzirati ca aspittàvanu ḍḍu mumentu cchiù assai di ogni autra cosa pi si ripusari dû studiu. 
text_id=amarasapi|sent_id=91|Ora i ziti si tinìvanu pâ manu, ma u vrazzu di Gnazziu ntunnu ô coḍḍu di Nardu era tistimoniu di na lijami ca u tempu nun putiva ntaccari. 
text_id=amarasapi|sent_id=92|Ora nun si putìvanu manciari cchiù u farsumàguru nni Nardu, ascutari i barzilletti di so nannu assittati davanzi ô fucularu. 
text_id=amarasapi|sent_id=93|I so nanni nun cc'èranu cchiù, e nimmancu i tri carusitti, ma certi cosi nun avìssiru canciatu mai.
text_id=amarasapi|sent_id=94|L'affacciata làvica dâ Matrici, a chiesa di Santu 'Ntoni, supranijava majistusa a chiazza dû Cirasitu, cummigghiata d'un mantu di nivi duppiu. 
text_id=amarasapi|sent_id=95|I lampiuna èranu gia aḍḍumati siccomu stava scurannu, ma ancora u celu era cchiù rosa ca blu. 
text_id=amarasapi|sent_id=96|Ḍḍa picca di celu ca nun era uccupata dî nèvuli, si ntenni.
text_id=amarasapi|sent_id=97|U squarquarari di l'ùrtimi carcarazzi ca s'arricampàvanu s'ammiscava â parracìa dî genti. 
text_id=amarasapi|sent_id=98|I campani sunàvanu, ntunannu pû centru dû pajisi.
text_id=amarasapi|sent_id=99|A Nardu si ci arrizzaru i carni. 
text_id=amarasapi|sent_id=100|Avìa statu sempri u mumentu cchiù attisu dû misi pi iḍḍu: u senzu di familiarità, di junciuta, e sapiri ca i vacanzi èranu davanzi â porta nun si bastàvanu a pagari, doppu misi di travagghiu. 
text_id=amarasapi|sent_id=101|E puru, sta vota i campanijati assumigghiàvanu cchiù assai a l'appeḍḍi d'un funirali ca a chiḍḍi di na festa di pajisi.
text_id=amarasapi|sent_id=102|«Talè!», Gnazziu nnicau a n'omu c'un sicchiu chinu ntê manu, di quarchi sustanza lìquita, ca si muviva fermu davanzi â ligna.
text_id=amarasapi|sent_id=103|Nardu alluzzau a vista, ca, pi custioni di sicurizza, s'avìa a mantèniri na beḍḍa distanza dû focu. 
text_id=amarasapi|sent_id=104|L'omu acchianau supra ô munzeḍḍu di ligna ca stava a centru di chiazza e, c'un muvimentu a chirchiu, ci sdivacau u lìquitu di supra. 
text_id=amarasapi|sent_id=105|Sbacantatu u sicchiu, scinnìu e ci fici signu a Patri 'Ntuninu. 
text_id=amarasapi|sent_id=106|Iḍḍu, si nn'addunau, accuminciau a girijari ntunnu ô Zuccu mentri ca jittava acqua biniditta a tutti i banni.
text_id=amarasapi|sent_id=107|«Cca simu!» ci fici Giuvannuzza scutulànnulu pû cappottu.
text_id=amarasapi|sent_id=108|Ancora sulu i primi faviḍḍi èranu, ma pî cristiani chistu era u principiu dû Zuccu. 
text_id=amarasapi|sent_id=109|U battimanu dâ fuḍḍa fici trunijari a chiazza peggiu d'un tirramotu. 
text_id=amarasapi|sent_id=110|Chistu, mmeci, era l'accuminciu dû caos: u mumentu di l'auguri. 
text_id=amarasapi|sent_id=111|I cristiani si nni jìvanu di na banna a l'autra dâ chiazza comu tanti furmìculi pi si fari l'auguri e pi fistijari. 
text_id=amarasapi|sent_id=112|Cc'è cu' era a manu vacanti, cu' s'avìa purtatu d'appressu pacchi e pacchiteḍḍi pi si livari u pinzeri dû rijalu e cu' stava già jisannu a buttigghia di sciampagna a l'aria pi stuppari. 
text_id=amarasapi|sent_id=113|Fistijamenti.
text_id=amarasapi|sent_id=114|Quantu u siḍḍijàvanu a Nardu. Fàrilu ê so casi stu schifiju nun cci piaciva propia?
text_id=amarasapi|sent_id=115|Cu tuttu ca Gnazziu un santu era, purtroppu, avìa a stissa malatìa di chiḍḍi ca jinchìvanu u pajisi di scrusciu senza scaciuni.
text_id=amarasapi|sent_id=116|«Stê turnannu!» ci schigghiau a Nardu e Giuvannuzza, e, nta na vutata d'occhi, già l'avìanu persu di vista.
text_id=amarasapi|sent_id=117|Tutti ci passàvanu davanzi, fujìvanu, jittàvanu vuci, ma Nardu nun si smuviva.
text_id=amarasapi|sent_id=118|Pi diri u veru, èranu picca nta ḍḍa chiazza: iḍḍu, Giuvannuzza, a culonna di focu sarbaggiu ca si jisava e i so pinzera. 
text_id=amarasapi|sent_id=119|Se, sempri chiḍḍi ca avìanu scumparutu ntâ màchina. 
text_id=amarasapi|sent_id=120|Iḍḍi se ca mai l'avìssiru abbannunatu, nfatti si l'avìssiru vinutu a circari macari a l'autra banna dû munnu.
text_id=amarasapi|sent_id=121|U ciàguru di fumu ci trapanau ntê naschi, u caluri ci accarizzava a facci. 
text_id=amarasapi|sent_id=122|Nardu pinzava ca u toccu leggiu e duci dî ciammi, u scattiju dâ ligna o l'aria di festa l'avìssiru cunurtatu. 
text_id=amarasapi|sent_id=123|Be', nun stava funziunannu.
text_id=amarasapi|sent_id=124|I campani nun sunàvanu cchiù e, tantu pi canciari, macari u Zuccu ora avìa n'autru signìficatu. 
text_id=amarasapi|sent_id=125|Nun era ligna a sbampari, èranu i furzati di n'annu sanu ca jìvanu a moḍḍu. 
text_id=amarasapi|sent_id=126|Comu siḍḍu tuttu ḍḍu travagghiu duru, ḍḍu tempu jittatu pi scrìviri canzuni, avìssiru statu ammàtula.
text_id=amarasapi|sent_id=127|«Quantu tempu ancora aju a fari a finta?» barbuttijau Giuvannuzza.
text_id=amarasapi|sent_id=128|Nardu ciusciau e scattau, allibirtannu tutta a frustrazzioni ca avìa vurricatu ntô funnu dû so cori. 
text_id=amarasapi|sent_id=129|«Nun rinesciu a livàrimi u travagghiu dâ testa. Sfardavu n'annu sanu a scrìviri canzuni, canzuni ca rèstunu ntô ma casciolu a fari pruvulazzu, ca stu Natali nuḍḍu ni chiamau e l'annu facuntu ca finìu. Sparti, nun mâ staju fidannu mancu a scrìviri na canzuna sula pi l'annu ca trasi!»
text_id=amarasapi|sent_id=130|Patèticu, ma si sintiva già cchiù lìbbiru.
text_id=amarasapi|sent_id=131|S'asciucau i làcrimi câ manu. 
text_id=amarasapi|sent_id=132|«Giuvannuzza, jeu mi scantu ca ni va a finisci a cògghiri carduna campagni campagni…», dissi sugghiuzzannu. 
text_id=amarasapi|sent_id=133|«Tu nun ti mèriti chistu, mèriti megghiu…» e cascau 'n terra a dinucchiuna.
text_id=amarasapi|sent_id=134|Giuvannuzza lijau i vrazza. 
text_id=amarasapi|sent_id=135|A so taliata, rigurusa ma cummisiriusa, si ci nziccau ntô pettu a tipu cuteḍḍu.
text_id=amarasapi|sent_id=136|«Nardu Scagghia, ascùtami ora picchì nun tû tornu a ripetu cchiù. Mi capisti?»
text_id=amarasapi|sent_id=137|Nuḍḍa palora niscìu dâ vucca di Nardu.
text_id=amarasapi|sent_id=138|«Tu sì valenti.»
text_id=amarasapi|sent_id=139|Nardu jisau a testa.
text_id=amarasapi|sent_id=140|«Tu sì valenti, Nardu miu. Pirò, hâ capiri ca nun tâ fidi sulu. Sicunnu tia na màchina po caminari mai senza roti? L'aceḍḍi sâ fìdunu a vulari cu n'ala sula?»
text_id=amarasapi|sent_id=141|«No…», murmurijau iḍḍu ntra un sugghiuzzu e n'autru.
text_id=amarasapi|sent_id=142|«E allura comu penzi ca tâ fidi a fari tutti cosi sulu, tu?»
text_id=amarasapi|sent_id=143|Nardu niscìu na sarbietta di sita dâ sacchetta e si turnau stujari via i làcrimi, l'occhi ci sbampàvanu di mòriri e si vidìvanu ancora boni i signa dû chiantu. 
text_id=amarasapi|sent_id=144|Appoi si susìu e s'abbirsau cappottu e cappeḍḍu.
text_id=amarasapi|sent_id=145|«Raggiuni ai, sugnu bonu a nenti.»
text_id=amarasapi|sent_id=146|Giuvannuzza ci pizzicau viulenta a jargia.
text_id=amarasapi|sent_id=147|«Ahia! Ma chi ti pigghiau?»
text_id=amarasapi|sent_id=148|Lassau a prisa.
text_id=amarasapi|sent_id=149|«Jeu cû muru stava parrannu?» spiau furiusa. 
text_id=amarasapi|sent_id=150|«Nun è ca sì bonu a nenti; tu sì babbu, ca è n'autra cosa.»
text_id=amarasapi|sent_id=151|Nun era na nuvità, 'n effetti.
text_id=amarasapi|sent_id=152|«Zuccarata, c'avissi a fari allura? Sugnu cunzumatu!»
text_id=amarasapi|sent_id=153|«Nun cci curpi tu nta sta storia, sicura sugnu ca prima ca ti nni po' 'ddunari ti veni na pinzata pâ canzuna nova.» 
text_id=amarasapi|sent_id=154|S'abbicinau a iḍḍu e ci jittau i vrazza ntô coḍḍu. 
text_id=amarasapi|sent_id=155|A so vuci s'arritirau. 
text_id=amarasapi|sent_id=156|«Sulu, m'hâ prumèttiri ca nun mi 'mmucci nenti. Semu na cucchia, Nardu. Comu ti pozzu 'jutari su mancu sacciu zoccu ti spercia?»
text_id=amarasapi|sent_id=157|«M'hâ scusari.» 
text_id=amarasapi|sent_id=158|A tinni stritta ô so pettu, comu siḍḍu a vulissi prutèggiri di quarchi cosa. 
text_id=amarasapi|sent_id=159|Ma era di iḍḍu ca l'avissi avutu a prutèggiri, Giuvannuzza stava di ḍḍa manera pi curpa so. 
text_id=amarasapi|sent_id=160|Spissu, a via di pinzari troppu assai a l'autri, va a finisci ca i firimu e nun nâ fidamu nimmancu a fari i cosi bonu comu avìssimu vulutu. 
text_id=amarasapi|sent_id=161|Tanticchieḍḍa di eguìsimu giuva, ê voti. 
text_id=amarasapi|sent_id=162|Di capillu Nardu l'avìa caputu, ma riniscillu a fari era tuttu n'autru discursu.
text_id=amarasapi|sent_id=163|A schigghia strìjula di na signura sguarrau l'aria. 
text_id=amarasapi|sent_id=164|Giuvannuzza si staccau subbitania di Nardu.
text_id=amarasapi|sent_id=165|«Jemu a cuntrullari!», u pigghiau pâ manu e attaccau a fùjiri ntâ dirizzioni dâ vuci.
text_id=amarasapi|sent_id=166|Na vicchiareḍḍa stava malariddutta 'n terra appressu a nu bancarozzu ca vinniva stigghioli, aviva na manu ntâ facci e l'occhi lacrimusi. 
text_id=amarasapi|sent_id=167|Na sfunnacata di cristiani s'avìa accucchiatu ntunnu a iḍḍa, ma nuḍḍu sapiva zoccu fari. 
text_id=amarasapi|sent_id=168|Nardu e Giuvannuzza si fìciru spazziu ntra a fuḍḍa a via di guvitati.
text_id=amarasapi|sent_id=169|«Nardu, quantu ti facisti granni!», circau di si sùsiri p'abbrazzallu, ma nun cci potti e s'appi a turnari a stinnicchiari.
text_id=amarasapi|sent_id=170|«Chi succidìu, Gna Francisca?»
text_id=amarasapi|sent_id=171|«Antura sciḍḍicai e ‘llavancànnumi mi struppijai u dinocchiu», ci dissi pantaciannu.
text_id=amarasapi|sent_id=172|Mentri ca Nardu stava assittatu ca ci tiniva a manu â signura, Giuvannuzza ci spustau u cappottu di piḍḍizza e jisau accura l'orru di l'àbbitu. 
text_id=amarasapi|sent_id=173|U dinocchiu era russu e chiutostu vunchiatu.
text_id=amarasapi|sent_id=174|«Quantu ci doli, ḍḍà cu ḍḍà?» ci spiau Giuvannuzza, e alleggiu ci passau a manu ntô vunchiazzu. 
text_id=amarasapi|sent_id=175|A Gna Francisca jittau un gimimentu tantu ricugghiutu quantu dulurusu.
text_id=amarasapi|sent_id=176|«Na botta di chiḍḍi pisantuliḍḍi si pigghiau vassìa, ma nun mi si frastorna ca cca cci pinzamu jeu e u ma zitu.»
text_id=amarasapi|sent_id=177|A vecchia signura ci accarizzau a facci. 
text_id=amarasapi|sent_id=178|«Sì n'àncilu di carusa, fattillu diri.»
text_id=amarasapi|sent_id=179|N'omu vistutu di cammareri, cu na cammisa janca e un gileccu nìguru, s'abbicinau a iḍḍi cu na pocu di ghiacciu e na mappina ntê manu. 
text_id=amarasapi|sent_id=180|U suduri ci curriva ntâ frunti e ci mancava u ciatu.
text_id=amarasapi|sent_id=181|«L'usamu pi fari i graniti», s'ammanucchiau pi ripigghiari aria. 
text_id=amarasapi|sent_id=182|«Ma capaci ca nun è u megghiu pirìudu!»
text_id=amarasapi|sent_id=183|Â Gna Francisca ci scappau na risata di bon cori.
text_id=amarasapi|sent_id=184|«Su nta stu mentri mâ fa na granita nun mi làstimu macari ca cci su' i pinguina pedi pedi!»
text_id=amarasapi|sent_id=185|L'atmusfera s'avìa alliggiatu.
text_id=amarasapi|sent_id=186|Un surrisu caudu si stampau supra â facci di Giuvannuzza. 
text_id=amarasapi|sent_id=187|«Grazzi, avissi a 'bbastari chissu!»
text_id=amarasapi|sent_id=188|Nardu si fici dari tutti cosi dû cammareri, si calau accantu a Giovannuzza e ci misi u ghiacciu ammugghiatu ntâ mappina supra ô dinocchiu dâ Gna Francisca.
text_id=amarasapi|sent_id=189|«Già u sentu ca staju rifriscannu.» 
text_id=amarasapi|sent_id=190|Ci strincìu i manu a tutti dui cu n'enirgìa e na forza streusi p'èssiri na vicchiareḍḍa duluranti. 
text_id=amarasapi|sent_id=191|«Nun sacciu comu avissi fattu senza di vuiautri, grazzi assajuni, grazzi!»
text_id=amarasapi|sent_id=192|«Nenti fìcimu, mancu u ghiacciu u purtammu nuautri!»
text_id=amarasapi|sent_id=193|A Gna Francisca canciau sprissioni ntâ facci. 
text_id=amarasapi|sent_id=194|«Bih, Nardu, chi malaffruntu! Ancora nun t'aju spiatu u nomu di sta beḍḍa carusa ca ti pigghiasti pi zita.»
text_id=amarasapi|sent_id=195|«Giuvanna Sabbeḍḍu, a figghia di Arfiu e Catarina sugnu.»
text_id=amarasapi|sent_id=196|«Arfiu e Catarina… È ca Sabbeḍḍu senza fini cci nn'è cca ô Cirasitu, qual'è a ta nciuria?»
text_id=amarasapi|sent_id=197|«Gna Francisca, a sa famigghia nun cci nn'avi nciuria. Sicuru â ma zita l'a' ntisu muntuari, pirò. Avà, a Vurpi nenti ci dici?»
text_id=amarasapi|sent_id=198|«Ca certu, a niputi di Ajitinu u Tignusu sì! Ma picchì ti chiàmanu di ssa manera?»
text_id=amarasapi|sent_id=199|«L'autri dìciunu picchì ajutu a tutti pari comu â Vurpi Giuvannuzza di ‘n cuntu pi picciriḍḍi, ma troppu traficusa mi pari comu schicazzioni. Sicunnu a mia, vistu ca aju i capiḍḍi russi, è sulu na scaciuni pi mi chiamari vurpi».
text_id=amarasapi|sent_id=200|«Ca tu i cristiani nun l'ajuti, si visti!», e si misi a ridiḍḍijari.
text_id=amarasapi|sent_id=201|«Cca cci penzu iu», dissi u signuri ncammisatu di prima.
text_id=amarasapi|sent_id=202|Giuvannuzza si susìu, ma u dinocchiu l'abbannunau. 
text_id=amarasapi|sent_id=203|Nardu l'acchiappau giustu a tempu. 
text_id=amarasapi|sent_id=204|«Ti l'avìa dittu iu…» Nun l'avìa vistu mai accussì janca ntâ facci.
text_id=amarasapi|sent_id=205|«Vassìa turnassi â casa ca sta parennu na morta ca camina, cu tuttu u rispettu.»
text_id=amarasapi|sent_id=206|«Capaci ca fussi a megghiu cosa, u ringrazziu…»
text_id=amarasapi|sent_id=207|«Di nenti, già assai âtu fattu. Iu sugnu n'amicu di Don Peppi, stamu pruvannu a cuntattallu.» 
text_id=amarasapi|sent_id=208|S'assittau di ncostu â Gna Francisca e ci tinni a manu. 
text_id=amarasapi|sent_id=209|«Accamora cci pozzu stari iu d'appressu a sa mugghieri, vi putiti ricògghiri.»
text_id=amarasapi|sent_id=210|Nardu si carricau Giuvannuzza supra ê spaḍḍi e si pigghiau a strata pâ màchina.
text_id=amarasapi|sent_id=211|Quantu cci avìanu mancatu a cueti e a famigghiarità di ḍḍi strisci supra ê mura virdi sflàvitu.
text_id=amarasapi|sent_id=212|Nardu si gudiva u caudu dû fucularu affunnannu nnâ putruna russa, òttima e signura, ca tiniva ntô salottu. 
text_id=amarasapi|sent_id=213|Giuvannuzza ripusava ntô divanu, i rizzi russi ci cummigghiàvanu l'occhi. 
text_id=amarasapi|sent_id=214|Purtroppu, pirò, nun ci cummigghiàvanu a vucca, tantu ca, cu tuttu ḍḍu runfulijari furestu, Nardu s'avìa cummintu ca era â stazzioni a 'spittari u trenu.
text_id=amarasapi|sent_id=215|U runfuliju, adaciu adaciu, si nni jìu jennu, ca a beḍḍa addurmisciuta si stava arrivutannu a dritta e a manca. 
text_id=amarasapi|sent_id=216|Si vutau ammeri a iḍḍu, stinnicchiata supra ô ciancu, e si stirau i vrazza.
text_id=amarasapi|sent_id=217|Nardu ci spustau dilicatu i capiḍḍi dâ facci.
text_id=amarasapi|sent_id=218|«Gioja, cci penzi a quantu anni arretu vìnnimu a stari cca?» ci spiau câ vuci nzunnacata.
text_id=amarasapi|sent_id=219|«Quando?» S'accarizzau u mentu e scafulijau pi quarchi nfurmazzioni jintra â so testa vacanti. 
text_id=amarasapi|sent_id=220|«Mmh, na para d'anni?»
text_id=amarasapi|sent_id=221|Giuvannuzza grapìu l'occhi e si misi a jucari chî so rizzi. 
text_id=amarasapi|sent_id=222|«Tri anni, mi pari.»
text_id=amarasapi|sent_id=223|Nardu ci calau a testa. 
text_id=amarasapi|sent_id=224|«Se, se, accussì hâ èssiri. Era u '62, sulu ora cci pinzavu.»
text_id=amarasapi|sent_id=225|«Ma tannu è quannu vinni jeu, tu già âvi traslucatu a dicidott'anni.»
text_id=amarasapi|sent_id=226|Suspirau. 
text_id=amarasapi|sent_id=227|«Traslucatu. Sulu pi dòrmiri turnava cca, nâ putiva vìdiri a ssa casa.»
text_id=amarasapi|sent_id=228|«E puru avi di quannu vinni ca tu a' statu tranquillu cca, picchì?»
text_id=amarasapi|sent_id=229|Già a so prisenza abbastava a fallu stari carmu, ma, nta stu casu, nun era iḍḍa l'ùnica scaciuni, pi quantu l'amava.
text_id=amarasapi|sent_id=230|A Giuvannuzza ci si muvìu u ciriveḍḍu. 
text_id=amarasapi|sent_id=231|«U culuri dî mura…»
text_id=amarasapi|sent_id=232|Risposta curretta.
text_id=amarasapi|sent_id=233|«Prima èrunu janchi ssi mura, quannu stavi sulu. O staju dicennu fissarìi?»
text_id=amarasapi|sent_id=234|«Giustu dici, pi chistu, ntô pirìudu ca vinisti tu, dicidivu tutti cosi.»
text_id=amarasapi|sent_id=235|L'occhi di Giuvannuzza si fìciru lùciti. 
text_id=amarasapi|sent_id=236|«Picchì tutti cosi ti ricurdà'unu di iḍḍi…»
text_id=amarasapi|sent_id=237|Doppu ca macari so matri l'avìa lassatu, quannu cci aviva cinc'anni si nn'avìa jutu a stari chî so nanni materni, ntô quarteri dâ Viḍḍa. 
text_id=amarasapi|sent_id=238|A dicidott'anni, avìa turnatu ntâ vecchia casa. 
text_id=amarasapi|sent_id=239|Un locu di malisonni e ricordi di scurdari, prima ca arrivava iḍḍa.
text_id=amarasapi|sent_id=240|Giuvannuzza ci strincìu forti a manu supra ô vrazzolu dû divanu, ma quarchi sicunnu e a Vurpi turnau ntô megghiu sonnu. 
text_id=amarasapi|sent_id=241|Nun cci curpava iḍḍa, era pû veru troppu stanca e laccarata, d'autru latu avìa na sirata sana ca Nardu ci arraccumannava di si ripusari.
text_id=amarasapi|sent_id=242|Comu potti èssiri ca ḍḍa carusa assangata, ntilliggenti e di bona famigghia stava durmennu ntô so salottu sulu u Signuri u putiva sapiri. 
text_id=amarasapi|sent_id=243|Chi spardu! E sparti, tutti i voti ca u vidiva ci strallucìvanu l'occhi accussì tantu ca parìa na carcarazza davanzi a na gulera di diamanti. 
text_id=amarasapi|sent_id=244|Si l'avìa a tèniri stritta, si ripitiva Nardu jintra di iḍḍu.
text_id=amarasapi|sent_id=245|Si susìu dâ putruna e, senza fari scrusci, ci detti na vasata nnâ frunti.
text_id=amarasapi|sent_id=246|«U fici pi tia.»
text_id=colapisci|sent_id=1|Cola Pisci era un farotu, ca sapia natari megghiu d'un pisci; basta diri ca java di Missina a Catania e di Catania a Missina, sempri sutt'acqua.
text_id=colapisci|sent_id=2|'Na vota vinni lu Re ccà a Missina, e sintíu diri ch'avianu a Missina st'omu maravigghiusu, ch'era lu primu nataturi. 
text_id=colapisci|sent_id=3|Sintennu accussì, lu vosi vìdiri. 
text_id=colapisci|sent_id=4|Cola fu chiamatu e si prisintau a lu Re. 
text_id=colapisci|sent_id=5|—"Dimmi: è veru (cci dici lu Re) ca tu sai ben natari?" 
text_id=colapisci|sent_id=6|— "Maistà, sì!". 
text_id=colapisci|sent_id=7|Allura lu Re cci jittau 'na spada a mari, e Cola si calau e l'annau a pigghiari. 
text_id=colapisci|sent_id=8|Vidennu chistu, la Riggina cci jittau 'n aneddhu, non cci cridennu chi Cola Pisci lu putia pigghiari; e Cola Pisci lu pigghiau.
text_id=colapisci|sent_id=9| — "Allura m'hai a sapiri a diri chi cosa cc'est sutta lu pedi d''u Sarvaturi", cci dici lu Re. 
text_id=colapisci|sent_id=10|Cola si jetta a mari, osserva e torna:—"Sapiti chi cc'è, Maistà? Cc'est 'na caverna, chi porta un gran focu". 
text_id=colapisci|sent_id=11|Lu Re non ristau sudisfattu di sta cosa: dici: — "Nenti: non mi sapisti diri nenti. 
text_id=colapisci|sent_id=12|Ora si cc'è ssa caverna e tu mi sai purtari la cinniri di ssu focu, io ti fazzu un bonu cumpriméntu". 
text_id=colapisci|sent_id=13|Scinníu arreri Cola, arrivau ddassutta, si bruciau la mani e si nni 'nchianau.-"Eccu, Maistà!" e cci prisintau la mani bruciata. 
text_id=colapisci|sent_id=14|Risposta di lu Re: — “Non su’ cuntenti ancora. 
text_id=colapisci|sent_id=15|Tu ha' a tràsiri jintra di la caverna; e m'hai a diri unni currispunni stu focu". 
text_id=colapisci|sent_id=16|— "Riali Maistà (cci dissi Cola), si io scinnu, no 'nchianu cchiù supra; nni su' sicuru" (a Cola Pisci mi cci parrava lu cori). 
text_id=colapisci|sent_id=17|Lu Re pi fallu pigghiari di puntu, cci dissi ca un omu valenti non havi mai paura di nuddhu. 
text_id=colapisci|sent_id=18|— "'Uliti accussì? io lu fazzu; ma io cci perdu la vita". 
text_id=colapisci|sent_id=19|Mi si pigghia 'na ferra: —"Si sta ferra (dici) 'nchiana bruciata, 'oli diri sugnu mortu; si non è bruciata, sugnu vivu".
text_id=colapisci|sent_id=20|Scinniu e trasiu, cu sta ferra 'nta la mani, jintra sta caverna. 
text_id=colapisci|sent_id=21|'A ferra si bruciau e vinni 'n summa. 
text_id=colapisci|sent_id=22|Cola Pisci arristau bruciatu! e non 'nchianau cchiù.
text_id=colapisci|sent_id=23|Lu Re fici chistu pi vìdiri si era veru chi la caverna currispunnia cu suttaterra, ed era unu di li sustegni di la Sicilia (Messina).

text_id=colapisci|sent_id=24|Cola Pisci era n'omu chi natava comu un pisci.
text_id=colapisci|sent_id=25|'Na vota un Guvirnaturi di Missina cci prumisi un grossu premiu si iddhu cci annava a pigghiari 'nna coppa d'oru 'n funnu ô mari. 
text_id=colapisci|sent_id=26|Cola Pisci cci l'annò a piscari ottanta canni 'n funnu; e lu Guvirnaturi cci detti lu premiu. 
text_id=colapisci|sent_id=27|Cci ndi prumisi n'àutru, e Cola sammuzzò e cci purtau la coppa.
text_id=colapisci|sent_id=28|La terza vota, Cola non cci 'ulia scinniri; ma lu Gruvirnaturi cci dissi: -"Io ti dugnu mè figghia pi mugghieri si tu cci scinni la terza vota; e mi porti la coppa d'oru". 
text_id=colapisci|sent_id=29|Cola si pirsuasi e sammuzzò 'na terza vota, e nni rinisciu vincituri.
text_id=colapisci|sent_id=30|Ma quannu dumannau la figghia di lu Guvirnaturi, lu sciliratu, lu fici 'mmazzari. (Ganzirri)

text_id=colapisci|sent_id=31|Cola Pisci jera un forti naitaturi d''u Faru, menzu pisci e menzu omu; d''a panza 'n supra era omu comu a nui e stava fora 'ell'acqua; d''a panza 'n sutta era pisci e non niscia mai 'ill'acqua. 
text_id=colapisci|sent_id=32|Quasi sempri pirò caminava sutt'acqua e pigghiava sempri 'u funnu. 
text_id=colapisci|sent_id=33|Quannu vinia a ribba, a la genti chi ci dumannava: — "Pirchì non nesci? Pirchì non pô' veniri ccâ" — ci arrispunnia: - "Non viditi comu sugnu? poi, cci su' tanti piscicani e tanti 'nnimalazzi ferri chi di mia s'ascantanu e ccussì non vi fannu dannu a li rizzi. 
text_id=colapisci|sent_id=34|Però 'u cchiù grossu pisci è sempri 'u rungu; iddhu javi 'a cuda a punenti e 'a testa a livanti".
text_id=colapisci|sent_id=35|'Na vota 'nvitatu d''u Re, annò 'n funnu e non turnò cchiù, forsi si trova ancora 'n viaggiu. (Roccalumera)

text_id=colapisci|sent_id=36|A Missina cc'era un omu chi lu chiamavanu Pisci Cola. 
text_id=colapisci|sent_id=37|Chistu aveva li jidita junciuti: chiddi di lu pedi puru comu chiddi di li aceddi d'acqua; e li gargi comu li pisci; e ogni jornu si jittava 'nt'ô Portu di Missina, pi divirtirisi.
text_id=colapisci|sent_id=38|Vinni a Missina la Riggina, e cci cuntaru ca cc'era st'omu purtintusu, chi stava a mari comu un pisci. 
text_id=colapisci|sent_id=39|La Riggina non cci vosi cridiri 'n principiu, tantu ca lu chiamau a la prova, e cu 'na lancia riali si lu purtò a lu Garòfalu, a lu Faru, e cci dissi: — "Ccà cc'è sta coppa d'oru; io ti la jettu a mari; si tu ddoppu un'ura la va' a trovi, è tua".
text_id=colapisci|sent_id=40|Chiddu aspittau un'ura, e si jittau 'n funnu; ddoppu ddu' uri assummau cu la coppa d'oru ê manu. 
text_id=colapisci|sent_id=41|La Riggina cci dumannau ch'avia vistu 'nta lu funnu di lu mari, e Cola cci dissi ca cc'eranu dui grannissimi caverni, chi sucavanu l'acqua di lu mari, e avevanu cumunicazioni cu lu Muncibeddu.
text_id=colapisci|sent_id=42|Ddoppu jorna, prima di pàrtiri, la Riggina lu chiamò arreri, e cci dissi: — "Io ti jettu 'n'âtra coppa d'oru cchiù granni di la prima, a pattu ca tu ha' a vidiri sina unni arrivanu sti caverni".
text_id=colapisci|sent_id=43|Rispunni Cola: — "Maistà, sì".
text_id=colapisci|sent_id=44|Lu 'nnumani matina la Riggina iju supra locu; jittò a mari la coppa: ddoppu ddu' uri si jittò Cola Pisci, e finu a st'ura s'aspetta chi torna 'n summa. (S. Agata di Militello) 
text_id=colapisci|sent_id=45|Stu Cola Pisci era unu menzu omu e menzu pisci. 
text_id=colapisci|sent_id=46|Autri dicinu ca era un gran summuzzaturi, ca pi tuttu lu munnu 'un cc'era l'aguali.
text_id=colapisci|sent_id=47|Chistu abbitava a Missina, e faceva la rivela di Missina a Riggiu: e 'nta lu summuzzari vidia tuttu chiddu chi cc'era 'nta lu Faru. 
text_id=colapisci|sent_id=48|Nun sacciu cui, ma è veru ca d'iddu si nni sirvevanu pi vidiri la currenti di la punta di Turri di Faru. 
text_id=colapisci|sent_id=49|'Nta ssu puntu la currenti fa: ca se' uri 'nchiana e se' uri scinni: e bbeni voti fa lu galofaru, ed è ddocu ca li bastimenti si perdinu.
text_id=colapisci|sent_id=50|Cola Pisci summuzzava, e vidia lu tuttu, ma 'un s'avia pututu pirsuadiri com'è ca lu mari fa stu jocu a stu puntu. 
text_id=colapisci|sent_id=51|Eccu ca cci vinni 'n testa di scinniri 'nta ssu puntu e di vidiri dunni nni ddivinia sta cosa.
text_id=colapisci|sent_id=52|Calò, e si nni 'nchianò spavintatu di li gran mmistini chi vitti; comu difatti a stu puntu li piscicani vugghinu, e amaru cu' cci capita!
text_id=colapisci|sent_id=53|Nun cuntenti di chistu, vosi jiri a vidiri arreri zoccu cc'era e dunni nni ddivinia lu galofaru. 
text_id=colapisci|sent_id=54|E scinniu cu 'na ferra; ma ddoppu un pizzuddu, la ferra assummò sula, abbruciatizza, e si supponi ca s'abbruciò 'nta 'na vucca di focu chi cc'è ddassutta comu chidda di Muncibeddu.
text_id=colapisci|sent_id=55|Haju 'ntisu diri puru ca lu bracciu di la Citatedda è sustinutu di tri culonni, e una è caduta, una stà di càdiri e una è ferma: e sta cosa si sapi pi vucca di Cola Pisci. (Messina e Palermo) 
text_id=colapisci|sent_id=56|Stu Piscicola era unu di lu Faru, ca di picciriddu 'un facia àutru chi stari a mari natannu di la matina fin'a la sira, picchì lu sò geniu lu purtava ddà. 
text_id=colapisci|sent_id=57|So matri a riprinnillu, a 'mminazzallu, a 'ttaccallu, macari a pigghiallu cu li boni maneri; ma era tuttu 'nùtuli. 
text_id=colapisci|sent_id=58|'Na jurnata, 'un ni putennu cchiù, si vota, povira donna! cu raggia di cori e cci dici:— "Chi putissi addivintari pisci e 'un 'sciri cchiù di l'acqua!" 
text_id=colapisci|sent_id=59|E comu dissi accussì, stu picciriddu addivintau cu la peddi 'na stampa chidda di lu squatru, e 'mmenzu li jita cci crisciu la pidduncia tal' e quali li pedi di l'anitri. 
text_id=colapisci|sent_id=60|D'allura in poi, terra stu picciriddu 'un ni vitti cchiù, cà la sò terra era lu mari, e natava e abbuddava megghiu d'un pisci: e pi chissu cci misiru Piscicola, cà di battisimu si chiamava Cola. (Termini)

text_id=colapisci|sent_id=61|'Na vota s'arriccunta ca un marinaru trasíu 'n cunfidenza cu la Sirena di lu mari, e misi scummissa, 'un sàcciu di chi, ca idda 'un si fidava di jiri pi ssina 'n funnu a pigghiari 'n aneddu. 
text_id=colapisci|sent_id=62|Lu marinaru lu sapia ca la Sirena sutt'acqua 'un cci pò stari assai, cà cci ammanca lu ciatu: e sta cosa cci l'avia cunfidatu idda stissa, 'na vota.
text_id=colapisci|sent_id=63|Misa sta scummissa, la Sirena cci dissi a lu marinaru: — "Io ora summuzzu; ma si 'n capu a menz'ura 'un cumparisciu, e allocu di mia tu vidi assummari quarchi stizza di sangu, ritèni ca sugnu morta: e ti nni vai".
text_id=colapisci|sent_id=64|Eccu ca lu marinaru cci jiccò l'aneddu ch'avia a lu jiditu, e la Sirena summuzzò; ma 'un si vitti cchiù. 
text_id=colapisci|sent_id=65|Ddoppu menz'ura si vitti l'acqua russigna: e lu marinaru capiu. (Palermo)

text_id=colapisci|sent_id=66|'Na vota cc'era a Missina 'na matri, ch'avia un figghiu; stu figghiu si chiamava Cola, e stava sempri jiccatu a mari. 
text_id=colapisci|sent_id=67|La matri 'un facia àutru chi chiamallu, e iddu cci facia fari li vudedda fràdici; 'na jurnata la fici sbattiri tantu, ca idda nu nni putennu cchiù, cci jiccò 'na gastima: "Chi putissi addivintari pisci!" 
text_id=colapisci|sent_id=68|Giustu giustu li celi si truvavanu aperti, e la gastima cci juncíu; ed eccu 'nt'ôn mumentu addivintau menzu pisci e menzu cristianu, cu li jidita junciuti e li gargi comu 'na giurana. 
text_id=colapisci|sent_id=69|Cola 'n terra nun cci scinníu cchiù, e la matri, pi la pena, si mazzuliò tantu, ca nni muriu.
text_id=colapisci|sent_id=70|Lu Re 'ntisi ca 'nta lu so mari cc'era unu menzu pisci e menzu cristianu, e urdinò a tutti li marinara ca cu' vidia a lu Piscicola, cci duvia diri ca lu Re cci vulia parrari. 
text_id=colapisci|sent_id=71|Un jornu un marinaru lu vitti e cci dissi: — "Cola, ti voli parrari lu Re di Missina". 
text_id=colapisci|sent_id=72|Iddu subbitu cci iju. 
text_id=colapisci|sent_id=73|Lu Re, comu lu vitti cci fici preu, e poi cci urdinò chi firriassi 'ntunnu 'ntunnu a la Sicilia, e cci sapissi a diri unni lu mari era cchiù funnutu, e chiddu chi vidia. 
text_id=colapisci|sent_id=74|Cola ubbidiu, e misi a natari 'ntunnu 'ntunnu a la Sicilia.
text_id=colapisci|sent_id=75|Ddoppu 'napocu di tempu, lu Piscicola s'arricugghíu e cuntò ch'avia vistu muntagni, vaddi, cànnachi e tanti cosi curiusi, comu puru ca 'nta lu passari lu Faru si spavintò ca nun truvò funnu.
text_id=colapisci|sent_id=76|Lu Re allura cci dissi: — "Vogghiu sapiri unn'è fabbricata Missina".
text_id=colapisci|sent_id=77|Cola abbuddò, e, ddoppu un jornu, s'arricugghiu e dissi a lu Re, ca Missina era fabbricata supra un scogghiu, tinuta di tri culonni: una rutta, una scardiata ed una sana, e Cola dissi: "Missina, Missina, Un jornu sarai mischina!"
text_id=colapisci|sent_id=78|Lu Re arristò comu un loccu, e si purtò lu Piscicola a Napuli pri vìdiri li funnàli unni cc'eranu li vurcani.
text_id=colapisci|sent_id=79|Lu Piscicola scinniíu ddassutta, e vinni a cuntari ch'avia truvatu l'acqui ora friddi, ora càudi, e chi a certu puntu avia vistu surgivi d'acqua duci. 
text_id=colapisci|sent_id=80|Lu Re nun cci vulía crìdiri, e iddu pri fàricci vìdiri la virità, si fici dari un bummuliddu, lu iju a 'ppuzzari ddassutta e l'acchianò.
text_id=colapisci|sent_id=81|Ma a lu Re 'un cci putia pàciri ca 'nta lu Faru nun cc'era funnu, e si lu purtò 'n'âtra vota a Missina e cci dissi: — "Cola, m'hai a sapiri a diri quant'è funnutu, pocu cchiù ammenu, lu Faru". 
text_id=colapisci|sent_id=82|Cola sammuzzò e quannu assummò vinni a diri ca nun avia pututu vìdiri funnu, picchì avia vistu 'na gran culonna di fumu chi niscia di sutta un scogghiu, e perciò l'acqui eranu lordi.
text_id=colapisci|sent_id=83|Lu Re, curiusu, dissi: — "Jamuninni a Turri di Faru e ti jetti di ddà".
text_id=colapisci|sent_id=84|Havi a sapiri vassia ca sta Turri tocca quasi tuttu lu mari, tantu ca a tempi antichi di 'ncapu si cci mittia unu, e quannu l'acqua sucava, iddu sunava 'na trumma e gghisava 'na bannera pri nun fari passari li bastimenti. 
text_id=colapisci|sent_id=85|Cola cci iju e si jiccò. 
text_id=colapisci|sent_id=86|Aspetta ca t'aspettu, Cola nun vinia mai. 
text_id=colapisci|sent_id=87|Lu Re dicia: "Cosa cci havi a essiri"....
text_id=colapisci|sent_id=88|Finarmenti Cola vinni; ma sta vota era tuttu spavintatu.— "Cola, chi ha' cosa?" — "E ch'hê d'aviri, Maistà! ca sugnu mortu finutu.... Vitti un pisci, ca la sula testa era longa quantu un bastimentu, e io, p''un mi fari agghiuttiri, m'appi a 'mmucciari darreri 'na culonna di Missina". 
text_id=colapisci|sent_id=89|Lu Re stunò; ma li curnazza cci manciavanu, ca vulia sapiri quant'era funnutu lu Faru.
text_id=colapisci|sent_id=90|Vidennu ca Cola nun vulia abbuddari cchiù, cà si scantava, si leva la curuna tutta china di petri priziusi, ca cci vulianu occhi pi talialla, e la jiccò a mari e dissi: — "Cola, va pigghiala". 
text_id=colapisci|sent_id=91|— "Maistà, nun pò essiri". 
text_id=colapisci|sent_id=92|— "Cola, fàllu pri carità, picchì 'n'àutra curuna simuli nun mi la pò fari nuddu". 
text_id=colapisci|sent_id=93|— "Maistà, vuliti accussì? 'nca io scinnu; ma mi dici lu cori ca sta vota 'un acchianu cchiù. 
text_id=colapisci|sent_id=94|Datimi du' pugna di linticchi; siddu io vegnu, e allura è signu ca sugnu vivu; ma siddu viditi vèniri 'n summa li linticchi, chistu è signu ca io nun vegnu cchiù".
text_id=colapisci|sent_id=95|Cci dèttiru li linticchi, e Cola abbuddò.
text_id=colapisci|sent_id=96|Aspetta, aspetta; ddoppu tantu aspittari, vittiru assummari li linticchi. 
text_id=colapisci|sent_id=97|Cola nun vinni, e 'un si nni sappi cchiù nè nova nè vecchia. (Palermo).

text_id=colapisci|sent_id=98|Stu Piscicola, dicinu l'antichi ca era unu menzu omu e menzu pisci, veni a diri di la cinta 'n susu era omu, e di la cinta appinninu un veru pisci. 
text_id=colapisci|sent_id=99|Chistu passava la sò vita sutta l'acqua, jennu sempri di ccà e di ddà 'ntra li perfunni di lu mari e jennu vidennu tutti li scogghi, li gruttuna e li ricchizzi e li maravigghi di lu mari. 
text_id=colapisci|sent_id=100|Ora, giustu ca canuscia puntu pri puntu lu funnu di lu mari, fici iddu, stu Piscicola, la carta di navicari e la bùsciula, pirchì armenu li navicanti sapissiru lu caminu dunni putianu fari vela.
text_id=colapisci|sent_id=101|Di lu tantu stari 'ntra l'acqua, stu Piscicola avia la peddi tali e quali comu 'na lagusta. 
text_id=colapisci|sent_id=102|Si la facía cu li Sireni di lu mari, e dava mmattana a li cchiù grossi pisci e armalazzi di l'unna. 
text_id=colapisci|sent_id=103|Ma 'na vota cci ammattiu mala, cà vosi scìnniri a visitari li grutti funni di Scidda e Caridda, 'nta lu Strittu di Missina, pirchì successi ca si fici lu galofaru mentri iddu scinnia, e lu galofaru si lu sucau 'ntra un dittu e un fattu, e nun cci cumparsi cchiù. 
text_id=colapisci|sent_id=104|E accussì si pirdíu stu putirusu Piscicola; ma nn'arristau la 'nnuminata pri tuttu lu munnu, cà nataturi comu iddu nun cci nn'hannu statu cchiù. (Borgetto)

text_id=colapisci|sent_id=105|Cuntanu l'antichi chi una vota cumpariu nna la spiaggia di Missina unu animali, mezzu omu e mezzu Pisci, chiamatu Piscicola. 
text_id=colapisci|sent_id=106|Chistu chiamau a tutti quanti li Missinisi chi ddà si truvavanu e cci parlau di sta manera: — "Sintiti, Missinisi: La vostra patria si chiama Missina, Ma vinirà un jornu chi si chiamirà mischina". 
text_id=colapisci|sent_id=107|A sti paroli li Missinisi si mazzuliaru, e dumannaru cu li làrimi all'occhi lu pirchì, a lu Piscicola. 
text_id=colapisci|sent_id=108|Iddru accussì cci arrispusi: — "Missina è sustinuta di tri culonni: una di chista è rutta, l'àutra è ciaccata e l'àutra è bona, pircui l'appiramentu di Missina nun è àutru chi 'na culonna, e nun pò risistiri tantu assai; e vinirà un jornu chi Missina si subbissa". 
text_id=colapisci|sent_id=109|Li Missinisi allura si misiru a chianciri a chiantu ruttu, cci ficiru un munnu di prijeri a lu Piscicola pri jiri cchiù 'n funnu a bìdiri si cc'era 'n àutru piramentu chi putia sustinìrila. 
text_id=colapisci|sent_id=110|Ma lu Piscicola cci dissi ca era 'mpussibili, pirchì lu mari nna stu puntu è funnutu, e si iddu si partia pri jiri 'n funnu, nun cci arriniscia a 'cchianari 'n'àutra vota e pirciò nun li putia sudisfari. 
text_id=colapisci|sent_id=111|Ma li Missinisi lu prijaru cu li làrimi all'occhi e lu Piscicola si pirsuasi. 
text_id=colapisci|sent_id=112|Aspetta, aspetta; aspittaru ammàtula, li Missinisi, pirchì lu Piscicola nun assummau cchiù.
text_id=colapisci|sent_id=113|Li marinara cuntanu chi quannu dunanu funnu nna lu Faru, cci pigghia focu l'occhiu d'unni nesci la catina. (Trapani)

text_id=colapisci|sent_id=114|Chistu Piscicola era un omu cu li 'argi comu un pisci, e chi stava sutta mari quantu cci paría e piacía. 
text_id=colapisci|sent_id=115|Stu Piscicola ricivia l'acqua di li 'argi e la jiccava di li naschi.
text_id=colapisci|sent_id=116|'Na vota si truvau a passari di la città di Missina lu Re, e cci cuntaru ca cc'era stu Piscicola, ca summuzzannu summuzzannu avia vistu chi la Sicilia era fabbricata supra tri culonni: una rutta, l'àutra chi si stava rumpennu e una sana; veni a diri chi la Sicilia è fabbricata supra una culonna e mezza. 
text_id=colapisci|sent_id=117|Sintennu lu Re, ca Piscicola ija 'n funnu, cci dissi di jiri a truvari quantu era funnutu lu Faru, e Piscicola cci rispunniu ch'era funnutu assai, e 'n funnu cc'eranu tanti sorti di animali: pisci tanti grossi, chi iddru avia scantu d'accustàricci, pirchì si lu mangiavanu; ma lu Re a forza vosi chi jissi a bìdiri lu funnu e Piscicola 'un appi chi fari e cci appi a jiri; ma 'un assummau cchiui. (Trapani)

text_id=colapisci|sent_id=118|A Missina cc'era un picciriddru, figghiu di 'na lavannara. 
text_id=colapisci|sent_id=119|Stu picciriddru abitava sempri a la marina. 
text_id=colapisci|sent_id=120|Un jornu cadiu a mari, e vitti chi sapia natari comu un pisci. 
text_id=colapisci|sent_id=121|Li genti chi lu vittiru spàrsiru la nomina chi stu picciriddru sapia natari bonu, 
text_id=colapisci|sent_id=122|Un jornu un scienziatu si lu chiamau e cci dumannau:-"Dimmi 'na cosa: cci 'a sai a bìdiri comu è situata Missina 'n funnu?" 
text_id=colapisci|sent_id=123|E iddru cci dissi di sì. 
text_id=colapisci|sent_id=124|Allura lu scienziatu cci dissi: — "E tu nun ti scanti di li 'rossi pisci?" 
text_id=colapisci|sent_id=125|Risposta di stu picciriddru:-"Si vennu pisci, io li tagghiu cu stu cuteddru (cà purtava un cuteddru 'ntra la sacchetta); e si moru, lu signali è ca viditi assummari lu me sangu". 
text_id=colapisci|sent_id=126|Poi si jittau a mari.
text_id=colapisci|sent_id=127|Doppu un jornu assummau, e cci cuntau a li Missinisi chiddru ch'avia fattu:- "Arrivatu 'n funnu, circai, e vitti 'na 'ranni porta di brunzu suspisa a dui archi attaccati a lu molu tuppuliai nna dda porta, e 'un mi rispusi nuddru; tintai di 'rapirla, e nun cci la sappi; ma poi risurvivi di tintari un sforzu tirribuli. 
text_id=colapisci|sent_id=128|Mentri ca io stava pri dari nna la porta, eccula chi si 'rapi, e un pisci 'rossu m'ammucca. 
text_id=colapisci|sent_id=129|Iò, chi avia lu cuteddru 'n sacchetta, spaccu lu pisci, nèsciu e viju 'na gran ghianura di mari, unni cc'eranu tri culonni ch'agguàntunu Missina: una è rutta, 'n'àutra è ciaccata, e l'àutra sana; e perciò Missina è 'n piriculu".
text_id=colapisci|sent_id=130|A stu picciriddru cci dèttiru lu nomu di Piscicola. (Trapani).

text_id=colapisci|sent_id=131|A Missina successi, chi un voi marinu ogni sira si ritirava nn'una grutticedda, chi era nna la praja. 
text_id=colapisci|sent_id=132|Successi chi un missinisi si nn'addunau, chi stu voi marinu a la sira vinia a dòrmiri 'n terra, e cci lu dissi a lu Re.
text_id=colapisci|sent_id=133|E lu Re rispusi: - "Dicci a lu voi marinu chi lu vogghiu pallari".
text_id=colapisci|sent_id=134|Lu missinisi cci iju, e lu voi cci dissi: —"Si lu Re voli pallari a mia, chi vinissi iddru di prisenza". 
text_id=colapisci|sent_id=135|Lu Re si partiu, e gghiu nni lu voi marinu. 
text_id=colapisci|sent_id=136|Quannu lu Re lu vitti, cci dissi: — "Voi marinu, m'hâ' sapiri a diri unn'è pusata Missina". 
text_id=colapisci|sent_id=137|Lu voi rispusi chi vulia vintiquattr'uri di tempu.
text_id=colapisci|sent_id=138| O 'nnumani matinu si capuzzau 'n funnu e ddoppu vintiquattr'uri assummau dicennu a lu Re chi Missina era pusata supra tri culonni: una stuccata, una canniata e una sana.
text_id=colapisci|sent_id=139|A stu fattu tutti li Missinisi si spavintaru; e lu Re cci dissi a lu voi si sapia truvari lu funnu di lu Strittu di Missina, picchí nun cci avia statu nuddru chi l'avia pututu truvari. 
text_id=colapisci|sent_id=140|Lu voi marinu, vidennu chistu, cci dissi: —"Maistà, m'aviti a dari un pezzu di lignu. 
text_id=colapisci|sent_id=141|Io abbuddru cu stu lignu, e si a li vintiquattr'uri iò nun assummu, assumma lu lignu". 
text_id=colapisci|sent_id=142|Prestu prestu cci dèttiru lu lignu, e lu voi marinu abbuddrau 'n funnu. 
text_id=colapisci|sent_id=143|Tutta Missina era 'nta la praja chi aspittava a stu voi, ma nun avianu passati mancu dicinnov'uri, chi si vitti assummari lu lignu, chi la mità era abbruciatu.
text_id=colapisci|sent_id=144|Allura tutti li Missinisi dissiru chi 'n funnu cc'era focu, e chi lu voi marinu avia mortu abbruciatu. (Trapani).

text_id=colapisci|sent_id=145|Jeni nu nni sàcciu nenti di stu Piscicola, ma mè nannu, ca morsi vecchiu assà', mi cuntava cosi 'ranni di stu Piscicola.
text_id=colapisci|sent_id=146|Dici ca avia li 'argi comu li pisci e avia 'n'àtra vucca sutta lu varbarottu, ma di sta vucca nun mangiava, ma ciatava; e stava urati sani sutt'acqua comu li pisci. 
text_id=colapisci|sent_id=147|Dici ca jia summuzzannu 'nti lu Faru di Missina, e quannu lu mari jera scuetu, nni dava l'abbisu a li bastimenti ch'avianu a pàrtiri.
text_id=colapisci|sent_id=148|Ora, dici, comu morsi stu Piscicola?
text_id=colapisci|sent_id=149|Haju 'ntisu diri di certuni ca 'nna vota a Missina cci ji' un signuri 'rossu, unu di sti principi, ca pi passàrisi un crapicciu, macàri fannu mòriri un puvireddru; pigghiòni 'na cosa di birlanti e petri priziusi e la jiccòni 'nti lu Faru e la vosi pigghiata di lu Piscicola. 
text_id=colapisci|sent_id=150|Piscicola la pigghiòni. 
text_id=colapisci|sent_id=151|Ddu principi cci nni jiccò 'n'àutra; lu Piscicola summuzzò arreri, ma puvireddru, cci lassò la vita (Mazzara).

text_id=colapisci|sent_id=152|Cola Pisci era unu mezzu omu e mezzu pisci. 
text_id=colapisci|sent_id=153|Chistu avia summuzzatu nni tutti li gurfi di lu munnu, e ddoppu avilli firriatu tutti, vinni a Siculiana.
text_id=colapisci|sent_id=154|Ccà piglià amicizia c' un arginteri, e ddoppu 'na pochi di jorna misiru 'na scummissa, ca Cola avia a pigliari funnu nni lu gurfu di Siculiana.
text_id=colapisci|sent_id=155|Cola accunsintíu e cci dissi accussì: — "Iu scinnu ddà jusu; si ddoppu mezz'ura affaccia una scocca di sangu, ti nni va' pi l'affari to', cà i' nun vegnu cchiù". 
text_id=colapisci|sent_id=156|E daccussì successi.
text_id=colapisci|sent_id=157|Lu puntu unni Cola Pisci muri' è vicinu lu Scogliu d''u russeddu (Siculiana).

text_id=colapisci|sent_id=158|Li Missinisi vulevanu sapiri com'era frabbricata Missina. 
text_id=colapisci|sent_id=159|La Riggina cci dissi a lu Piscicola: — "Va', cala e va' a bìdiri".
text_id=colapisci|sent_id=160|Lu Piscicola ji', turnà e cci dissi: — "Missina è frabbricata supra culonni di firru, e l'occa di lu Faru nisciva di un purtusu calla calla". 
text_id=colapisci|sent_id=161|La Riggina cci arrispusi: — "Cci hai a calari arrìri, e vulimu sapiri d'unni nesci sta occa calla calla". 
text_id=colapisci|sent_id=162|Lu Piscicola cci dissi:— "Mi vuliti murtu? Iu nun turnu cchiù. 
text_id=colapisci|sent_id=163|Datimi 'na canna; si doppu 'n'ura, la canna acchiana, e iu sugnu murtu". 
text_id=colapisci|sent_id=164|La canna acchianà e lu Piscicola murì (S. Cataldo).
text_id=colapisci|sent_id=165|Un tempu, di ccà di lu Faru passavanu li gran bastimenti, e cc'era un bellu cantu 'nt'ô mari; era tantu bellu, ca li marinara si 'ndrummintavanu: ed eranu ddui Sireni ca facevanu stu cantu, una si chiamava Sciglia e l'àutra si chiamava Carilla.
text_id=colapisci|sent_id=166|'Ccussì li bastimenti si prufunnavanu tutti.
text_id=colapisci|sent_id=167|Ora cc'era un Gialanti, ca misi 'na scummissa cu 'i Calabrisi, di pigghiari a sti Sireni. 
text_id=colapisci|sent_id=168|Stu Gialanti era unu suggettu bruttu, e sapia natari coma un pisci: e iddu m'appi l'abilità di pigghialli.
text_id=colapisci|sent_id=169|E chi fa? Si fici mèntiri 'na campana â testa, si pigghiau un pocu di pani, un pocu di furmaggiu (cà non sapia quantu tempu avia a stari 'n funnu), e mi si jetta a mari. 
text_id=colapisci|sent_id=170|Cc'era 'na corda cu 'na campana fora di l'acqua: quannu tirava 'a corda e 'a campana sunava, vo' ddiri ch'era vivu; quannu non sunava, vo' ddiri ch'era mortu. 
text_id=colapisci|sent_id=171|Eccu chi cala 'n funnu e 'ccuminzau a 'ncatinari 'a prima Sirena, ch'era la cchiù bella, ed era Sciglia. 
text_id=colapisci|sent_id=172|La secunna circava di fàricci mali, ma iddu appi la manera m''a 'ncatina p''u coddhu e p''i mani, e 'ccussì Carilla non si potti cchiù mòviri. 
text_id=colapisci|sent_id=173|Li 'nchianau supra, e comu li 'nchianau ciancìvanu, pirchì non vulevanu essiri 'ncatinati.
text_id=colapisci|sent_id=174|Quannu fòru supra, pigghiau e cci li cunsignau a li genti.
text_id=colapisci|sent_id=175|Sti ddu' Sireni fòru 'mmarsamati propriamenti comu iddhi nisceru d' 'u mari.
text_id=colapisci|sent_id=176|Fu tantu la valintizza di stu Gialanti, ca li Missinisi cci ficiru la statua, e cci la ficiru tantu a iddhu quantu ê Sireni. 
text_id=colapisci|sent_id=177|Finuta la statua, si misi cu 'a mani arredi, e dissi:— "Miei cari Missinisi, Tiegnu 'n e... è Calabrisi"; pirchì li Calabrisi non si putievinu cridiri chi iddhu arrivava a pigghiari a sti Sireni.
text_id=colapisci|sent_id=178|Li Riggitani nni fòru tantu cuntenti di sta suggizioni chi cci livau stu Gialanti cu pigghiari a sti Sireni, chi cci dèsiru un dunu, comu dicissimu 'na rènnita.
text_id=colapisci|sent_id=179|Ddoppu chi cci ficiru la statua, stu Gialanti campau 'n'àtra pocu d'anni e muríu; ma muríu figghiolu, e muríu pi forza di sammuzzari, cà sammuzzava di ccà ô Faru, e d' 'u Faru 'n Calabria, jennu sempri sutta mari. (Messina)
text_id=ucuntudipurpu|sent_id=1|Èramu quattru picciotti.
text_id=ucuntudipurpu|sent_id=2|Quattru picciotti ca jucàvanu nzèmmula, ca passijàvanu strati strati nzèmmula, ca facìanu tutti cosi nzèmmula.
text_id=ucuntudipurpu|sent_id=3|Nzumma, nuiautri èramu ogni jornu unu cu n'autru.
text_id=ucuntudipurpu|sent_id=4|A nuaiutri, nnô pajisi, ni chiamàvanu «l'Armali», chistu picchì ognidunu di nuiautri era ntisu, comu nciuria, comu n'armalu pricisu.
text_id=ucuntudipurpu|sent_id=5|Pi fàrivi accapiri megghiu, cc'era Pippineḍḍu, ntisu «u Liotru», picchì avìa du’ aricchi accussì granni ca parìanu du’ paracqua;
text_id=ucuntudipurpu|sent_id=6|Ntoniu, ntisu «u Bromu», picchì era babbuliḍḍu, e propia comu li broma a li voti parìa senza ciriveḍḍu;
text_id=ucuntudipurpu|sent_id=7|Lillu, ntisu «a Taḍḍarita», picchì si curcava a notti fatta e si addrivigghiava tardu a la matina.
text_id=ucuntudipurpu|sent_id=8|E iu?
text_id=ucuntudipurpu|sent_id=9|A mia, ca sugnu Sarbaturi, macari dittu Turiḍḍu, mi chiamàvanu «u Purpu», picchì na vota niscivu azzizzatu cu na bunaca rosa.
text_id=ucuntudipurpu|sent_id=10|Un jornu, comu tutti l'autri, èramu fora.
text_id=ucuntudipurpu|sent_id=11|Ni mìsimu d'accordu pi fari na speci di schiticchiu campagni campagni.
text_id=ucuntudipurpu|sent_id=12|Nfatti, u ziu di Lillu avìa na campagna ca era troppu beḍḍa: spazziu ca nun finìa cchiù, chianti ca si putìanu sulu mmagginari, macari quarchi zàbbara a menzu a li fraschi e a li cannizzola.
text_id=ucuntudipurpu|sent_id=13|Nuiautri cci vòsimu jiri propia pi passari na bona jurnata:
text_id=ucuntudipurpu|sent_id=14|èramu nnô misi di giugnettu, e a ḍḍ'ura cci putìa stari nu schiticchiu ‘n campagna.
text_id=ucuntudipurpu|sent_id=15|Doppu ca manciammu, stinnicchiati appressu ôn lannireḍḍu, Lillu si susìu e accuminciau a parrari: -«Picciò, arrisbigghiàtivi e ascutàtimi n’anticchia! Âm'a jiri ḍḍà sutta: me ziu mi dissi, na vota, ca cc'è na speci di fùnnacu abbannunatu! Cci âm'a dari na taliata».
text_id=ucuntudipurpu|sent_id=16|E poi nnicau cû jìditu na timpa tanticchia cchiù arrassu dâ tuvagghia d'unni n’avìamu stinnicchiatu pi manciari.
text_id=ucuntudipurpu|sent_id=17|Ntoniu, lagnusu comu ô sòlitu, ci arrispunnìu: -«Avà cumpà, chi cci jemu a fari, mi siḍḍija, stàmuni cca».
text_id=ucuntudipurpu|sent_id=18|A ḍḍu puntu, mi susivu videmma e dissi: -«Sugnu cu Lillu. Facèmula quarchi cosa di cchiù beḍḍu, na vota tantu! Amunì!»
text_id=ucuntudipurpu|sent_id=19|E tutti l'autri si suseru.
text_id=ucuntudipurpu|sent_id=20|Accuminciammu a caminari, ntra zàbbari e ficudinnia, passannu a latu di nu ciumiceḍḍu, ca sirbìa comu saja pî nuvari.
text_id=ucuntudipurpu|sent_id=21|Mentri ca caminàvamu, ca parìamu na cricca di zanni, accuminciammu a sèntiri un fetu di mòriri.
text_id=ucuntudipurpu|sent_id=22|-«Chi minchia è stu fetu? Cu’ fu ca si cacau di ‘n coḍḍu?» dissi Ntoniu, ca cu na manu s’attuppava li naschi pi nun sèntiri ḍḍa tanfa.
text_id=ucuntudipurpu|sent_id=23|«Ntò, ti sbagghiasti... taliati tutti ḍḍà sutta...» arrispunnìu Pippineḍḍu, ca arristau ammammaluccatu.
text_id=ucuntudipurpu|sent_id=24|Propia comu tutti nuiautri arristammu ammammaluccati, doppu ca taliammu.
text_id=ucuntudipurpu|sent_id=25|A menzu a la hama, sutta a n'àrbulu di càccamu, cc'era un cristianu mortu, capaci ammazzatu.
text_id=ucuntudipurpu|sent_id=26|Nzumma: un catàvaru.
text_id=ucuntudipurpu|sent_id=27|Era chinu di muschi ca cci vulàvanu di ncapu, e di càmuli ca cci stricàvanu supra.
text_id=ucuntudipurpu|sent_id=28|Avìa a facci janca, lorda e scafazzata, ca nun si arrinisciva a ricanuscìrici l'occhi.
text_id=ucuntudipurpu|sent_id=29|Nun era certu allicchittatu, purtava sulu un paru di causi strazzati e lordi di sangu.
text_id=ucuntudipurpu|sent_id=30|Pû restu, a peḍḍi parìa gracciata cu na bruccetta.
text_id=ucuntudipurpu|sent_id=31|-«Ma è nurmali ca feti accussì assà?» ni spiau ‘Ntoniu, schifijatu.
text_id=ucuntudipurpu|sent_id=32|-«Chi pinzàvatu, ca un cristianu mortu ciaurava di ciura?», ci arrispunnivu iu.
text_id=ucuntudipurpu|sent_id=33|-«Sparàgnati i palori, chi nni putìa sapiri iu?» dissi iḍḍu.
text_id=ucuntudipurpu|sent_id=34|-«Bonu, picciò, zittìtivi e nun vi sciarrijati. Chi facemu ora? Ci l'âm'a diri a quarchidunu» dissi nfini Lillu, astutànnuni.
text_id=ucuntudipurpu|sent_id=35|Nuḍḍu di nuiautri sapìa soccu fari.
text_id=ucuntudipurpu|sent_id=36|Comu prima cosa, turnammu â casa pi pigghiari u tilèfunu: avìamu a chiamari a quarchidunu, macari â pulizzìa, ma pi na manu dicidemmu di mantèniri u sicritu.
text_id=ucuntudipurpu|sent_id=37|Lillu chiamau sulu a so ziu, spirannu ca armenu iḍḍu ni putìa diri quarchi cosa.
text_id=ucuntudipurpu|sent_id=38|So ziu, Melu, sulu na cosa ni vosi diri: -«V'ât'a tagghiari a lingua. Nuḍḍu nn’avi a sapiri nenti», e doppu chistu chiujìu a chiamata.
text_id=ucuntudipurpu|sent_id=39|-«Chi veni a diri? Attruvammu ôn cristianu mortu e n’âm’a stari muti? Nun s'avìssiru a fari li nnàggini? A pulizzìa avi a asciari a cu’ fu a fari st'ammazzatina!» dissi Pippineḍḍu, cu tutti nuaiutri ca èramu d'accordu.
text_id=ucuntudipurpu|sent_id=40|A viritati sulu una era: èramu tutti troppu nichi, sulu na cricca di picciotti, nun sapìamu comu funziunijàvanu li cosi, comu funziunijava lu munnu.
text_id=ucuntudipurpu|sent_id=41|U zu Melu, nfatti, si scantava assà.
text_id=ucuntudipurpu|sent_id=42|Si scantava ca ni putìa succèdiri quarchi cosa, ca cci putìa tràsiri a mafia nta st'ammazzatina, e ca capaci ca ci putìa finiri videmma a iḍḍu accuḍḍì.
text_id=ucuntudipurpu|sent_id=43|Nzumma, passaru assà minuti e ancora èramu fermi, comu statui di cira dintra a la càmmara unni cc'era u tilèfunu.
text_id=ucuntudipurpu|sent_id=44|«Ascutàtimi tutti: futtemuninni di zoccu dissi me ziu. Vogghiu diri, nun è ca putemu fari finta di nenti!» fu chiḍḍu chi dissi Lillu, e, puru sta vota, nuaiutri tutti cu iḍḍu.
text_id=ucuntudipurpu|sent_id=45|Pi comu vidìvamu li cosi nuiautri, a giustizzia s'avìa a fari: ni sintìamu comu na ciamma ca mancu lu ciusciu dû ventu putìa astutari.
text_id=ucuntudipurpu|sent_id=46|Adunca, ammaccannu i nùmmari dâ tastera, chiamau â pulizzìa.
text_id=ucuntudipurpu|sent_id=47|Passau u tempu, passaru li jorna, e tutti ô paisi parràvanu dû mortu ca quattru picciotti, «l'armali», avìanu truvatu campi campi.
text_id=ucuntudipurpu|sent_id=48|Nun nni pozzu cuntari baḍḍi, èramu tutti tanticchia scantati ca ni putìa succèdiri quarchi cosa, Lillu abbuscau na para di jancati (so ziu u zagagnau picchì ci avìa dittu di zittìrisi ma iḍḍu fici di testa so), ma a parti chistu a nuḍḍu ci succidìu nenti.
text_id=ucuntudipurpu|sent_id=49|Ancora oji, puru ca passaru cchiù assà di trent'anni, penzu a sta storia.
text_id=ucuntudipurpu|sent_id=50|Ntra a tutta sta storia, chiḍḍu ca, a ḍḍi tempi, mi fici cchiù stranu fu ca nuḍḍu sappi diri cu’ fu u vastasu ca ammazzau a ḍḍu mischinu.
text_id=ucuntudipurpu|sent_id=51|Accamora, ca criscivu, ca passaru l'anni, sacciu picchì, e macari troppu bonu: u guvernu u vosi ammucciari.
text_id=ucuntudipurpu|sent_id=52|Certu, nnâ terra dâ mafia putìa pàriri nurmali pinzari ca cci trasìa quarchi mafiusu nta sta storia, ma la viritati diversa assà era, e certu nun era accussì sìmplici.
text_id=ucuntudipurpu|sent_id=53|Foru l'alieni a ammazzari a ḍḍu cristianu.
text_id=ucuntudipurpu|sent_id=54|Sugnu accussì sicuru picchì, li jorna doppu, cchiù assà di na vota, vitti lustru nnô celu, nzèmmula a chiḍḍu ca parìa na speci di apparecchiu, tunnu e chiattu, ca vulava a menzu a li stiḍḍi di notti.
text_id=ucuntudipurpu|sent_id=55|Lu sacciu soccu fannu quannu pìgghianu a quarchi cristianu pi purtallu ncapu a l’astrunavi: ci sùcanu u sangu, ci fannu pirtusi ncapu tuttu u corpu, ci studìanu u ciriveḍḍu e pi fìniri ci pèrcianu i denti cû tràpanu.
text_id=ucuntudipurpu|sent_id=56|Doppu ca finìscinu, scàrricanu arrè ‘n terra chiḍḍu ca arresta dû cristianu ca si carrijaru.
text_id=ucuntudipurpu|sent_id=57|Sugnu sicuru: a chiḍḍu, trent'anni nn’arrè, ci succidìu accussì.
text_id=ucuntudipurpu|sent_id=58|Già u sacciu, vi viju a tutti vuiautri ca liggiti sta littra: pinzati ca nfuḍḍivu, vi capisciu.
text_id=ucuntudipurpu|sent_id=59|Ma iu nun sugnu foḍḍi, nun sugnu un cuntabbaḍḍi.
text_id=ucuntudipurpu|sent_id=60|Quannu accuminciavu a capiri ca l'assassini foru l'alieni, ogni jornu scinniva a la chiazza dû pajisi pi diriccillu a tutti, ma nuḍḍu mi cridiva.
text_id=ucuntudipurpu|sent_id=61|Na vota li cosi canciaru: era tardu assà, stava circannu di dòrmiri, ma sintìa vuci ntâ me testa.
text_id=ucuntudipurpu|sent_id=62|Quarchidunu mi dicìa di nèsciri fora.
text_id=ucuntudipurpu|sent_id=63|Comu passava u tempu, ḍḍi vuci si facìanu sempri cchiù forti.
text_id=ucuntudipurpu|sent_id=64|Allura, senza sapiri zoccu fari, niscivu fora, nnô jardinu.
text_id=ucuntudipurpu|sent_id=65|Mi purtavu un chiumazzu, na tuvagghia e cunzavu nu jazzu nterra pi dòrmiri.
text_id=ucuntudipurpu|sent_id=66|Ô principiu tuttu parìa nurmali, nenti di stranu, sulu un cuccu ca cantava e quarchi griḍḍu.
text_id=ucuntudipurpu|sent_id=67|Passaru cincu minuti, o picca cchiù assà, e vitti un lustru accussì putenti ca scancillau tuttu lu scuru dâ notti, un lustru jancu e friddu.
text_id=ucuntudipurpu|sent_id=68|Doppu n'autra para di minuti m’addunavu di na cosa ca mi fici arrizzari li carni: dû lustru si potti vìdiri chiḍḍu ca parìa n'omu, vasciu e siccu, comu nn'aḍḍevu, câ testa a furma di lumìa e du’ occhi granni e nìguri, senza vavareḍḍi, nìguri comu li còzzuli.
text_id=ucuntudipurpu|sent_id=69|Nun vitti naschi o mussu.
text_id=ucuntudipurpu|sent_id=70|Avìa la peḍḍi griggia, liscia comu a chiḍḍa dî giurani.
text_id=ucuntudipurpu|sent_id=71|Vrazza e jammi èranu longhi, cu sulu quattru jìdita â ciampa.
text_id=ucuntudipurpu|sent_id=72|Ogni jìditu finìa cu n’ugna longa e nìgura.
text_id=ucuntudipurpu|sent_id=73|A ḍḍu mumentu iu era scantatu mortu, arristavu senza ciatu.
text_id=ucuntudipurpu|sent_id=74|Pruvavu a tiràrici na fotu, ma la màchina fotugràfica ca m’avìa purtatu nun funziunijava.
text_id=ucuntudipurpu|sent_id=75|Ma, armenu, ora putìa èssiri satisfattu: vitti n’alienu veru.
text_id=ucuntudipurpu|sent_id=76|A matina doppu ci cuntavu sta storia a tutti l'amici me, ma comu sempri, nuḍḍu mi cridiva.
text_id=ucuntudipurpu|sent_id=77|Puru i me tri amici di na vita, l'autri «Armali», mi dìssiru ca avìa nfuḍḍutu.
text_id=ucuntudipurpu|sent_id=78|«Nun cc’è nenti di fari, lu pèrsimu» si dicìanu ntra di iḍḍi.
text_id=ucuntudipurpu|sent_id=79|E ora, doppu ca puru i me amici cchiù stritti, i me cumpari cchiù fidati, mi schifìjanu, pozzu cunchiùdiri chiḍḍu ca fu di mia nna stu munnu.
text_id=ucuntudipurpu|sent_id=80|Si quarchidunu sta liggennu sta littra veni a diri na cosa sula: ca a st'ura già sugnu mortu, acchianavu ô paraddisu nzèmmula a ḍḍu cristianu ca trent'anni fa attruvammu a menzu a la hama.
